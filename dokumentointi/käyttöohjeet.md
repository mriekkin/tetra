# Käyttöohje

Pelin tavoite on muodostaa täysiä vaakarivejä pinoamalla palikoita sopivasti päällekkäin. Pelialueen yläreunasta tippuu uusia palikoita yksi kerrallaan. Pelaaja pyrkii ohjaamaan ja kiertämään tippuvan palikan mahdollisimman edulliseen asentoon ennen kuin se saavuttaa pelialueen alareunan, tai törmää toiseen palaseen. Törmäyksen jälkeen palikka lukittuu paikoilleen, ja pelialueen yläreunasta vapautuu uusi palikka pelattavaksi.

Kun pelaaja saa täyden vaakarivin valmiiksi, täydet rivit poistuvat pelistä. Tällöin pelialueelle vapautuu lisää tilaa. Yhdellä palikalla on mahdollista saada valmiiksi 1-4 vaakariviä. Esimerkiksi alla olevassa kuvassa on tilanne, jossa on mahdollisuus puhdistaa 2 riviä kerrallaan. Peli päättyy, kun palikoiden pino saavuttaa pelialueen yläreunan. Tarkalleen ottaen peli päättyy, kun ilmestyvä palikka ei enää mahdu pelialueelle.

![Kuvakaappaus](kuvakaappaus.png)

Ohjauksessa käytetään yleensä nuolinäppäimiä ja välilyöntiä. Nuolinäppäimet vasemmalle ja oikealle siirtävät pelattavaa palikkaa sivusuunnassa. Välilyönti puolestaan tiputtaa palikan suoraan ala-asentoon. Toinen vaihtoehto pelin vauhdittamiselle on palikan tippumisen nopeuttaminen painamalla nuolinäppäintä alas. Tippumista voi nopeuttaa sen ajan kuin haluaa: nopeus palaa ennalleen, kun nuolinäppäin vapautetaan. Edellisten lisäksi palikkaa kierretään painamalla nuolinäppäintä ylös. Kiertoihin voi käyttää myös näppäimiä Z ja X, jos haluaa hyödyntää kiertoja sekä vasta- että myötäpäivään. Muuten kierto tapahtuu aina myötäpäivään. Nämä näppäinkomennot on koottu myös alla olevaan taulukkoon.

| Toiminto              | Näppäin          |
| :-------------------- | :--------------- |
| Siirto vasemmalle     | VASEN nuoli      |
| Siirto oikealle       | OIKEA nuoli      |
| Välitön tiputus       | Välilyönti       |
| Nopeutettu tiputus    | Nuoli ALAS       |
| Kierto myötäpäivään   | Nuoli YLÖS tai X |
| Kierto vastapäivään   | Z                |

Pelin tavoite on tyhjentää mahdollisimman monta täyttä vaakariviä. Täysien rivien määrän näkee pelin päätyttyä.

![Game over](kuvakaappaus-game-over.png)
